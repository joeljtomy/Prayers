1. വിദ്യാർത്ഥികളുടെ സങ്കീർത്തനം

   കർത്താവാണെന്റെ അധ്യാപകൻ എനിക്കൊന്നിനും കുറവുണ്ടാവുകയില്ല. 
   എല്ലാ വിഷയങ്ങളും അവിടുന്നെന്നെ പഠിപ്പിക്കുന്നു അറിവിന്റെ ജലാശയത്തിലേക്ക് അവിടുന്നെന്നെ നയിക്കുന്നു. 
   എന്റെ എല്ലാ സംശയങ്ങൾക്കും അവിടുന്ന് എനിക്ക് ഉത്തരമരുളുന്നു.
   തന്റെ വിജ്ഞാനത്താൽ നിറച്ച് അറിവിന്റെ വഴിയിലൂടെ എന്നെ നയിക്കുന്നു. 
   പ്രയാസമേറിയ പരീക്ഷകളെയാണ് ഞാൻ നേരിടേണ്ടതെങ്കിലും അവിടുന്ന് കൂടെയുള്ളതിനാൽ ഒരു ചോദ്യത്തെയും ഞാൻ ഭയപ്പെടുകയില്ല.
   അങ്ങയുടെ വചനവും വാഗ്ദാനങ്ങളും എനിക്ക് ഉറപ്പേകുന്നു. 
   ഏറ്റവും വിഷമമുള്ള വിഷയം പോലും അവിടുന്ന് എനിക്ക് എളുപ്പമാക്കി തീർക്കുന്നു.
   എന്റെ ശിരസ് ബുദ്ധികൊണ്ട് അഭിഷേകം ചെയ്യുന്നു.
   ശരിയായ ഉത്തരങ്ങളാൽ എന്റെ കടലാസ് നിറഞ്ഞുകവിയുന്നു. 
   പഠിക്കുവാനുള്ള എല്ലാ അനുഗ്രഹങ്ങളും എന്റെ വിദ്യാഭ്യാസ വേളയിൽ അവിടുന്ന് എനിക്ക് നൽകും.
   ഞാനെപ്പോഴും എന്റെ അധ്യാപകനായ ഈശോയുടെ വിശ്വസ്തയായ/നായ വിദ്യാർത്ഥിയായിരിക്കും.
   ആമേൻ.

2. കുമ്പസാരത്തിനുള്ള ജപം

   സർവശക്തനായ ദൈവത്തോടും, നിത്യകന്യകയായ പരിശുദ്ധ മറിയത്തോടും , പ്രധാന മാലാഖയായ വിശുദ്ധ മിഖായേലിനോടും,
   വിശുദ്ധ സ്നാപക യോഹന്നാനോടും, സ്ലീഹന്മാരായ വിശുദ്ധ പത്രോസിനോടും,
   വിശുദ്ധ പൗലോസിനോടും , വിശുദ്ധ തോമ്മായോടും , സകല വിശുദ്ധരോടും , പിതാവേ , അങ്ങയോടും ഞാൻ ഏറ്റുപറയുന്നു.
   വിചാരത്താലും , വാക്കാലും , പ്രവൃത്തിയാലും ഞാൻ വളരെയേറെ പാപം ചെയ്തുപോയി ,
   എന്റെ പിഴ , എന്റെ പിഴ , എന്റെ വലിയ പിഴ.
   ആകയാൽ നിത്യകന്യകയായ പരിശുദ്ധ മറിയത്തോടും , പ്രധാന മാലാഖയായ വിശുദ്ധ മിഖായേലിനോടും ,
   വിശുദ്ധ സ്നാപക യോഹന്നാനോടും , സ്ലീഹന്മാരായ വിശുദ്ധ പത്രോസിനോടും , വിശുദ്ധ പൗലോസിനോടും ,
   വിശുദ്ധ തോമ്മായോടും , സകല വിശുദ്ധരോടും , പിതാവേ , 
   അങ്ങയോടും നമ്മുടെ കർത്താവായ ദൈവത്തോടും എനിക്കുവേണ്ടി പ്രാർത്ഥിക്കണമേ എന്ന് ഞാൻ അപേക്ഷിക്കുന്നു. 
   ആമേൻ.

3. മനസ്താപപ്രകരണം

   എന്‍റെ ദൈവമേ , ഏറ്റം നല്ലവനും എല്ലാറ്റിനും ഉപരിയായി സ്നേഹിക്കപ്പെടുവാന്‍ യോഗ്യനുമായ അങ്ങേയ്ക്കെതിരായി പാപം 
   ചെയ്തുപോയതിനാല്‍ പൂര്‍ണ്ണ ഹൃദയത്തോടെ ഞാന്‍ മനസ്തപിക്കുകയും പാപങ്ങളെ വെറുക്കുകയും ചെയ്യുന്നു. 
   അങ്ങയെ ഞാന്‍ സ്നേഹിക്കുന്നു .എന്‍റെ പാപങ്ങളാല്‍ എന്‍റെ ആത്മാവിനെ അശുദ്ധമാക്കിയതിനാലും സ്വര്‍ഗ്ഗത്തെ നഷ്ടപ്പെടുത്തി 
   നരകത്തിന് അര്‍ഹനായി/യായി തീര്‍ന്നതിനാലും ഞാന്‍ ഖേദിക്കുന്നു. 
   അങ്ങയുടെ പ്രസാദവര സഹായത്താല്‍ പാപസാഹചര്യങ്ങളെ ഉപേക്ഷിക്കുമെന്നും മേലില്‍ പാപം ചെയ്യുകയില്ലെന്നും 
   ദ്യഡമായി ഞാന്‍ പ്രതിജ്ഞ ചെയുന്നു .ഏതെങ്കിലും ഒരു പാപം ചെയുക എന്നതിനേക്കാള്‍ മരിക്കുവാനും ഞാന്‍  സന്നദ്ധനായിരിക്കുന്നു . 
   ആമ്മേന്‍.

